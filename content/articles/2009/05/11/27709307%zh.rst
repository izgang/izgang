內惟埤、 美術館 與 詩的 對話  本土語文學 場記 #1  張春凰
##############################################################################

:date: 2009-05-11T07:40+08:00
:tags: 
:category: 美國總統 勝選e演講， 用台語 來發聲 王莉婷
:summary: 


:: 

  本土語文學 場記

  場號：0001

  講座名稱：內惟埤、 美術館 與 詩的 對話

  主講人：胡長松

  時間：5/9(六)　19:00 ~ 21:00

  地點：高雄市 美術南三路82號〔大芳．生鮮超市〕前 公共空間

  主辦單位:：台文戰線．雜誌社　　協辦單位：大芳．生鮮超市

  主持人：方耀乾教授


  清爽ｅ 五月初， 暗頭仔 du好是 咱人4月15ｅ 月圓時， 厝邊隔壁 相招來聽 台語詩人 長松 談內惟 吐台語詩 唸童謠。

  耀乾翁仔某、 永進公婆仔、 金順、 文平、 俊洲 、正雄、 柏榮、 德本、 秋白 ma ui台南、 大社、 仁武、 鳥松來lo， zia攏算是 文友ｅ厝邊。

  長松ｅ 丈人丈姆、 爸母、 牽手、 一對 囝兒gah千金， 圍seh著， zit場 開路先鼓ｅ 文化講座。

  長松ｅ聲 透lam di 藝術館 附近ｅ 祖地基業．廣場。 有時圖文、 有時詩話、有時音樂、 有時唸謠、 有時歌唱， 坐ｅ坐、 kia-ｅ-kia、 出門慢跑ｅ、 跨di鐵馬ｅ ma釘腳， 來來去去， 上濟ｅ時 有60個人。

  早前時， 英國．愛爾蘭ｅ 詩人、 劇作家、 小說家 - - Oscar Wilde ｅ 爸母 di 家己ｅ厝內， 時常邀請 當時ｅ文友 來坐談， zia-ｅ人 有 真出名ｅ 當代文豪、 名流， 年幼ｅ Wilde 兄弟仔 定定di邊仔 聽gah睏di客廳。

  巴黎ｅ 咖啡沙龍， 出過 真濟 驚天動地ｅ 思想家、 哲學家、 作家、 畫家、 ……

  咱m是無 ， 是 咱 無去想著， 因為 台語文學ｅ 美聲、 美學， 無去 創新放送。

  千金買厝 萬金 買厝邊， 臨場感 真舒適， ui zit小步 起造， 總有一工 di遠遠ｅ 所在， ma會有 同步ｅ 臨場感。

  母親節 前夕， 阿母講ｅ話， ho 阮真春天ｅ 心情。







`Original Post on Pixnet <http://daiqi007.pixnet.net/blog/post/27709307>`_