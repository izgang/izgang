我愛你，媽媽！   Iau-iu
##############################

:date: 2008-05-12T23:34+08:00
:tags: 
:category: 
:summary: 


:: 

  親愛ｅ媽媽：

  我細漢ｅ時陣你dor gah 爸爸離婚，mvat代誌ｅ我，聽厝內ｅ人講著你，攏是批評。我第一gai 寫ｅ作文，「我ｅ媽媽」，寫ｅ ma攏是歹聽話。我ｅ國小老師ga我教示，按呢講自己ｅ母親是m對ｅ，我真委屈，m知影為什麼老師ziah-nih嚴肅。

  足久足久以後，gorh看到你，已經無任何對你ｅ印象a，你講你足思念阮三姊妹，足對不起阮，但是你m是m愛阮，只是你gah爸爸無適合。你哭le講阮iau 真細漢，vedang了解‧‧‧

  我hit當時確實無法了解，mgorh我ma ve恨你，只是慣習無老母ｅ生活，m知影你ｅ出現有什麼意義。

  就按呢，斷斷續續ｅ接觸gui擺，每一擺攏是幾a冬後。逐擺你攏真艱苦，一直哭，一直重講hia ｅ話。

  其實，我真早就dau-dau-a了解你ｅ心情a。因為你gah爸爸是父母作主結婚ｅ，爸爸zit爿ｅ人gorh真傳統，恁是想法差siunn濟，所以你veh來離開。你當時ｅ作法是傷害了爸爸，mgorh你已經因此痛苦ziah久a，頂一代ｅ恩怨，阮早就m在意a。

  雖然阮攏gah你講，mai gorh來找阮。咱已經田無溝、水無流，也mgorh這m是恨你，只是爸爸無願意gah你有交cap，阮必須尊重伊。Dor 按呢，你哭gah真傷心，掛掉電話。

  後來聽講你結婚a，阮實在為你真歡喜。為著mai ho你有遺憾，阮又gorh打電話找你lo。你真歡喜，也mgorh仝款對阮ve放心，最後仍是會爆發一寡崩潰ｅ情緒。按呢suah ho我真驚，m知影找你gam是對ｅ？

  親愛ｅ媽媽，你ho家己ｅ折磨有夠啊！你ziah-nih-a幸運，gorh edang找著愛你ｅ人。Zitma gorh生一個查某囝，你著ga你對阮所有ｅ虧欠gah愛，攏報答ho你現在ｅ翁婿，好好疼惜恁ｅ查某囝。阮，ma會過gah真好，咱互相來祝福‧‧‧


  最後ma是愛gah你講一句，


  我愛你，媽媽！


  你著愛過好日子！


  Iau iu 筆

  more


`Original Post on Pixnet <http://daiqi007.pixnet.net/blog/post/17546293>`_