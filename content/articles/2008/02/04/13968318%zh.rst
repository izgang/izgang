迷人ｅ《星座ｅ故事》陳巧綺
#######################################

:date: 2008-02-04T18:24+08:00
:tags: 
:category: 
:summary: 


:: 

  迷人ｅ《星座ｅ故事》

  陳巧綺


  作者：吳宇智

  時行台語文會，2006。


  Zit擺di上課ｅ時陣讀著《星座ｅ故事》zit本冊，我感覺真趣味，因為我足gah意看星a，特別是di書內底看diorh北斗七星、大熊座、獵戶座等等這寡定定聽著ｅ星座ｅ故事，會有一種真熟識ｅ感覺。

  這本冊di leh講春夏秋冬四個季節ｅ星座故事，其中我上合意ｅ部份diorh是：春天星座ｅ大熊座ham小熊座、夏天星座ｅ蛇夫座ham巨蛇座、秋天ｅ英仙座這三篇。

  大熊座ham小熊座這篇，看了edang感覺著大熊Callisto對家己後生Arcassｅ愛，久無看dioh gorh再見面已經變成一隻熊ｅ媽媽竟然vedang gah後生相認，而且後生根本m知影面頭前這隻熊diorh是家己ｅ媽媽，實在是真悲傷，而且這ma m是Callistoｅm對，完全ve怪罪di天神Zeus頭殼頂，若m是因為伊siunn風流，看diorh suiｅ查某人diorh合意，diorh vue ho伊ｅ家後Hera怨妒gah憤怒a，hia美麗ｅ查某人也vue hiah呢無辜受diorh傷害a。Mgorh，若是無Zeus做這寡歹代誌，咱diorh聽ve著hiah濟美麗ｅ星座故事a。Callisto ham Arcass ma真可憐，已經升到天頂變成星座a，Hera ia m ho yin母子好好a di天頂相親相愛，拜託別人ve ho yin永遠vedang落海歇睏，ganna edang一直掛di天頂。

  另外一篇是蛇夫座ham巨蛇座這篇，我感覺細漢時ｅAsclepius m忍心傷害小動物ｅ心真好，而且伊hit當時zia五歲nia nia！五歲ｅ囝仔應該是上活潑愛din動ｅziah對a，對家己以後veh做ｅkangkue ma應該是太空人、總統，hit款ｅ，但是hit時陣伊diorh講伊想veh做一個醫生仔，果然太陽神Apolloｅ囝仔gah一般人無仝款！變做足qauｅ醫生了後，會 ho伊想vue到ｅ，應該diorh是伊ｅ高明醫術竟然會ho地府無人去la！冥王Hades只好走去ga伊哥哥Zeus講，只是Asclepius堅持veh救人ｅ慈悲心，竟然害著伊家己--Zeus只好用雷電將Asclepius pah死，然後ga伊升到天頂變做星座。Asclepius ma真可憐！

  英仙座這篇故事m知影是什麼時陣聽過a，當時對這個故事ｅ印象iah gorh深深a，國王Acrisius相信祭司講ｅ話，「伊ｅ孫大漢了後會將伊殺死」，所以將伊ｅ查某囝Danae ham孫Perseus放di河內底ho yin兩個自生自滅，但是人心逃無過命運ｅ創治，最後Acrisius ia是hoPerseus擲出去ｅ鐵餅pah死，雖然Danae  ho家己ｅ老父放sak，但是伊早diorh原諒伊爸爸a，這個故事真悲傷，所以ziah會對這篇特別有印象。

  看續這本冊雄雄足討厭Zeus，內底有足濟個查某人攏是因為伊ｅ風流zia會有這寡星座，而且Hera對hit寡查某人用ｅ報復手段，Zeus根本diorh無法度插手，真正是真害ｅ一個神明！但是大家對伊ｅ這寡行為ganna攏vue加講什麼，真奇怪！

  進前攏ganna知影天頂有仙后座、有獵戶座、有獅a座等星座，m過攏m知yinｅ名字原來有這款ｅ一段故事，除了佩服希臘人驚人ｅ想像力以外，gorh kah佩服yin當時對天文ｅ知識了解ga ziah濟，看了這本冊了後，ho我想veh知影gorh kah濟其他星座ｅ故事，以後暗時我舉頭看天頂ｅ星ｅ時陣，ma會使順便ga別人講zia我所知影ｅ故事！


  more


`Original Post on Pixnet <http://daiqi007.pixnet.net/blog/post/13968318>`_