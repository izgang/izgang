生命ｅ堅持～ 蟬ｅ第八工  電影台語專欄 GNN紹介
################################################################

:date: 2012-07-20T14:20+08:00
:tags: 
:category: 電影台語
:summary: 


:: 

  電影台語專欄 GNN紹介

  生命ｅ堅持～ 蟬ｅ第八工


  導演：成島出

  演員： 井上真央 / 野野宮薰 (秋山惠理菜)／、  永作博美/野野宮希和子、 小池榮子 / 安藤千草、  田中哲司 / 秋山丈博


  惠理菜小姐 讀大學 家己一人在外 自力更生， 厝內ｅ雙親 是處di冷戰ｅ狀態。 老父先有不倫之戀 zit項代誌 ga 老母傷gah情緒歹了了， 家庭攏di zit個陰影連鎖之下， ho伊無法度喘氣。

  無法度喘氣 並m是 單純是雙親 一直冤家 或 勉強相處di仝一間厝腳， 是紅嬰仔時 惠理菜di四歲進前 叫做 薰ｅ名， 薰ｅ命運。

  老父秋山先生 外口ｅhit個查某人希和子， gah老父做伙有身， zit個有家庭ｅ查甫人 軟zinn 叫查某人 去提qin-a， 造成愛人事後ve生， 然後正宮大某 氣ve消 撐大腹肚 來ga伊sang勢報復， 講伊無法度 做媽媽。

  希和子 di一個落大雨ｅ時刻， 心想 來偷看情人ｅ查某囝 看一眼diorh好， 無想著 zit個四個月大ｅ嬰仔， 卻對 zit個外口 sor腳len手來ｅ 少年女性， ho人 抱di手中 由哮轉笑。 一大一幼 愈看愈順眼， 查某人手放ve去 zit個純美ｅ嬰孩， 一時之間， 冒險ga抱走 自按呢 開始走路 浪遊天涯。

  薰ｅ親養伊ｅ媽媽 對伊是 愛gah入骨入肉， 薰 聲聲句句 親密叫伊媽媽， 而且專情倚靠 m愛gah伊離開。

  代誌爆發di 瀨戶內海附近ｅ小豆島 民俗祈求 稻田豐收ｅ祭典， 母仔囝二人 恩恩愛愛 共持一支趕邪ｅ特火， 兩人 溫情意愛gah人隊 deh 巡seh 一層一層 綠or-orｅ稻浪， 以食為天 食飯皇帝大ｅ 豐秀風物 配著寧靜ｅ美景， 二人gah稻田 沈醉ｅ風情 hong hip相著獎 相片登di報紙。

  按呢 人cue人質ｅ線索 diorh爆露出來a。

  薰 四歲ｅ時， di碼頭 gah“媽媽”離別hit幕， 做媽媽ｅ她， 痛哭一場， 口中大喝：“hit個qin-a 猶未食飯leh， 請好好ga照顧！”

  薰 回復做原生家庭ｅ名 叫做惠理菜。

  惠理菜 成年了 suah 做人有家庭ｅ情人， ma有身， 愛人推三sak四 親像hit當時ｅ老父， 扮演一個 模糊存在ｅ角色， 伊只ga hit個愛偷食m負責任ｅ查甫人 講yin ve閣再見面a， 閣決意veh保著 zit個生命， 希望看著 新生命ｅ一笑一動， 期待看著未來ｅ願景， 親像hit個媽媽 對伊ｅ心情gah想望 仝款細膩gah溫暖。

  一個記者 千草女子， 一直ga 惠理菜 纏diau-diau 想veh寫伊ｅ成長故事， zit個女記者 原來是 幼兒時di天使婦幼院 自給自足 做伙ｅqin-a伴， 查某人ｅ命運共同體， 牽到下一代， 閣延續到 腹肚底ｅ 新生代。

  母性ｅ神聖 di堅強ｅ女性本能 發光。

  Di情緒面、 翁仔某面、 不倫之戀、 母愛、 新女性 以外， 電影閣 真巧妙交待出日本ｅ在地文化， 敬天畏神ｅ 天理gah傳統， 祈福、 做麵、 庄腳ｅ人情味， 對著無閒cih-capｅ現代人 親像deh提醒 大都會 快速ｅ物質變換價值， 尤其是 小鎮ｅhip相師父 沈穩無厚言語ｅ 專業表現， di十外冬後， 仝款以伊ｅ直覺 認出 當初時ｅ顧客 來hip相館 留影ｅ神態 所保存ｅ底片， ho惠理菜追溯著 四歲以前ｅ hit段身世， 也可進一步解出 回到生母身邊hit段 認知交錯gah無奈ｅ 成長過程， 有zit段 頭直來尾直去ｅ靈魂之探， 惠理菜ｅ成人之禮 將步入 全新ｅ旅程。

  蟬出地面ｅ生命 本底是七工， 七工以前 攏是deh滋養身體 親像人di母胎ｅ成型期， 七工ｅ人間時間 是蟬ｅ 另二個生命週期， 七工是宿命論， 用意志力 所以堅持過第八工， 驚奇ｅ第八工， 生命之眼 將盡收 無限ｅ美景。



`Original Post on Pixnet <http://nanomi.pixnet.net/blog/post/37795299>`_